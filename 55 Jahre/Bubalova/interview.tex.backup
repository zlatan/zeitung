\begin{multicols}{3}"И аз съм от Немската в Бургас"
\byline{Интервю с  г-жа Софка Бубалова, заместник директор на гимназия „Гьоте”}{Вяра Тъпчева и Мария Ташева, X д }

Г-жо Бубалова, Вие сте дълги години преподавател и след това зам. директор на гимназия "Гьоте". Какво си спомняте от първите години на Вашата кариера?
Ако това, че съм учител, може да се назове кариера, защото аз съм учител по призвание. За мен както и днес, така и през първите години беше и все още е удоволствие да работя в гимназията. За първите години си спомням, че бях много добре посрещната от колегите, цареше  една прекрасна атмосфера, едно пълно разбирателство между учителите и учениците. Затова си спомням с най-добро чувство за първите години в гимназията.
Можете ли да ни опишете как протича един ваш ден?
О, много интензивно наистина. Защото освен преподавателската ми работа и влизането в часове по немски език, работата ми е свързана и с административна дейност като помощник директор. Не в този чист смисъл администрация, ами по-скоро се състои в провеждане на много срещи, разговори, организиране на олимпиади, съставяне на комисии, провеждане на изпити и още много много други неща.
Кои бяха предизвикателствата пред вас през последните години?
Бяха и все още са, бих казала. За мен най-голямото предизвикателство е, че времето е много динамично и нещата се променят бързо. Предизвикателството пред мен е, че се стремя да бъда в крак с тази динамика и с промените в цялото общество, като същевременно се стремя да запазя ценностите в хората. Опитвам се да ги опазя доколкото мога, като под ценности разбирам- доброта, всеотдайност, уважение, разбирателство в отношения: учители- ученици, учители-родители, във всички тези страни, които участват в учебно - възпитателния процес в гимназията.	
Кое от ежедневието на гимназията Ви радва най-много и Ви кара най-искрено да се усмихнете?
Бих казала, че най-много радост ми носи една искрена усмивка и тя би ме накарала и аз да се усмихна. Радвам се, когато всички ние, които сме в гимназията, я приемаме като своя, независимо дали като работно място или място за учене, и участваме в нейния живот, даваме всичките си сили в името на гимназията; когато усещам, че всички работим заедно.
Как бихте желали да изглежда бъдещето на гимназията?
Бих желала гимназията да запази традициите си; бих желала облика на гимназията, който  тя има като част от живота  в този наш прекрасен град-Бургас  да се запази такъв  и бих желала 100% от нашите ученици да завършат със сертификат „Езикова диплома”; бих желала нашите ученици да бъдат винаги най-добрите и на първите места в олимпиади, състезания и тн.; бих желала....мога да изброявам още много неща. 
Разкажете ни за едно от Вашите начинания – да ръководите клуб „Млад преводач”, начинание, което може би е първото по рода си в страната.
Да така е, смея и аз да го твърдя. Идеята се  роди когато Eвропейската комисия обяви едно състезание “Млад преводач”  и ние участвахме в него. Това съвпадна с 50-годишнината на гимназията и тогава се създаде клубът; срещна голям отклик в младите хора в  гимназията и мисля, че учениците разбраха също, че това е едно обогатяване, защото преводът е мост между културите  и човек трябва да познава и собствения си език и също така чуждия, за да успее да направи хубав превод.  Мисля, че постигнахме много неща, освен участията  в този конкурс на  Европейската комисия, също и издадохме сборник  „Млад преводач” . Много често сме участвали в инициативи на „Гьоте институт”, на община Бургас, когато имат нужда от млади преводачи за мероприятия в Морското казино. Проведохме среща с една от най-добрите преводачки в България- Марияна Хил. Много емоционална, много хубава среща и така работата на клуб „Млад преводач” продължава. В момента работим върху превода на интернет страницата на  гимназията и се надяваме до юбилейната седмица това също да стане факт,  да има интернет страница и на немски език.
Какво можете да ни разкажете за другата Ваша страст- театъра и ръководената от Вас театрална трупа на гимназията?
Вие казахте страст, аз го наричам и привързаност. С много обич създадох театралната трупа през 2001-2002 г.Нашите театрални сезони съвпадат с учебните години,така и ги наричаме, а в момента тече сезон 2014-2015г. За мен театърът е част от живота, но театъра дава и възможност на младите хора да покажат на сцената онова,което се случва в ежедневието ни,да се превъплътят в много роли и тъй като участват с всичките си сетива, с гласа си и с мимика и жест, мисля, че тетърът дава много на младите хора, а да играем на сцената на драматичен театър „Адриана Будевска”, това си е истинско предизвикателство,но аз мисля, че нашите млади театрали се справят с него. Факт е, че вече имаме четирима наши ученици, които са или актьори  или в момента студенти в  НАТФИЗ, започвам с Илияна Куджабашева, Екатерина Георгиева, Никола Парашкевов, който вече е и актьор в „Адриана Будевска”, а в момента студент е нашият възпитаник  Александър Валериев. Не си преписвам заслугите на мен, това са заслуги на младите хора, но мисля, надявам се тази театрална трупа да продължи своята дейност и през  годините.
 Какво е Вашето послание към колегите Ви и учениците на гимназията по случай 55 годишния юбилей? 
Много неща могат да се пожелаят. Аз ще бъда съвсем кратка.  Да не губят дръзновението и любознателността си, всеотдайността си и през следващите десетски лета. Да бъдат винаги на висотата на  мечтите си, за да се множат успехите на гимназията, за да могат да казват  с гордост, както и до сега: „Аз съм от немската в Бургас”, защото и аз съм от Немската в Бургас.

\closearticle
\end{multicols}
